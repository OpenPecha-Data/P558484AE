中論觀作作者品第八(十二偈)決定有作者 不作決定業決定無作者 不作無定業

決定業無作 是業無作者定作者無作 作者亦無業

若定有作者 亦定有作業作者及作業 即墮於無因

若墮於無因 則無因無果無作無作者 無所用作法

若無作等法 則無有罪福罪福等無故 罪福報亦無

若無罪福報 亦無有涅槃諸可有所作 皆空無有果

作者定不定 不能作二業有無相違故 一處則無二

有不能作無 無不能作有若有作作者 其過如先說

作者不作定 亦不作不定及定不定業 其過如先說

作者定不定 亦定亦不定不能作於業 其過如先說

因業有作者 因作者有業成業義如是 更無有餘事

如破作作者 受受者亦爾及一切諸法 亦應如是破

