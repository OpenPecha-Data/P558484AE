若我是五陰 我即為生滅若我異五陰 則非五陰相

若無有我者 何得有我所滅我我所故 名得無我智

得無我智者 是則名實觀得無我智者 是人為希有

內外我我所 盡滅無有故諸受即為滅 受滅則身滅

業煩惱滅故 名之為解脫業煩惱非實 入空戲論滅

諸佛或說我 或說於無我諸法實相中 無我無非我

諸法實相者 心行言語斷無生亦無滅 寂滅如涅槃

一切實非實 亦實亦非實非實非非實 是名諸佛法

自知不隨他 寂滅無戲論無異無分別 是則名實相

若法從緣生 不即不異因是故名實相 不斷亦不常

不一亦不異 不常亦不斷是名諸世尊 教化甘露味

若佛不出世 佛法已滅盡諸辟支佛智 從於遠離生

中論觀法品第十八(十二偈)

