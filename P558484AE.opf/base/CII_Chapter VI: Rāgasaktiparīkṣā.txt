中論觀染染者品第六(十偈)若離於染法 先自有染者因是染欲者 應生於染法

若無有染者 云何當有染若有若無染 染者亦如是

染者及染法 俱成則不然染者染法俱 則無有相待

染者染法一 一法云何合染者染法異 異法云何合

若一有合者 離伴應有合若異有合者 離伴亦應合

若異而有合 染染者何事是二相先異 然後說合相

若染及染者 先各成異相既已成異相 云何而言合

異相無有成 是故汝欲合合相竟無成 而復說異相

異相不成故 合相則不成於何異相中 而欲說合相

如是染染者 非合不合成諸法亦如是 非合不合成

