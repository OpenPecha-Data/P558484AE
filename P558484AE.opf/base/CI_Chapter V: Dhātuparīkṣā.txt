中論觀六種品第五(八偈)空相未有時 則無虛空法若先有虛空 即為是無相

是無相之法 一切處無有於無相法中 相則無所相

有相無相中 相則無所住離有相無相 餘處亦不住

相法無有故 可相法亦無可相法無故 相法亦復無

是故今無相 亦無有可相離相可相已 更亦無有物

若使無有有 云何當有無有無既已無 知有無者誰

是故知虛空 非有亦非無非相非可相 餘五同虛空

淺智見諸法 若有若無相是則不能見 滅見安隱法

