自作及他作 共作無因作如是說諸苦 於果則不然

苦若自作者 則不從緣生因有此陰故 而有彼陰生

若謂此五陰 異彼五陰者如是則應言 從他而作苦

若人自作苦 離苦何有人而謂於彼人 而能自作苦

若苦他人作 而與此人者若當離於苦 何有此人受

苦若彼人作 持與此人者離苦何有人 而能授於此

自作若不成 云何彼作苦若彼人作苦 即亦名自作

苦不名自作 法不自作法彼無有自體 何有彼作苦

若此彼苦成 應有共作苦此彼尚無作 何況無因作

非但說於苦 四種義不成一切外萬物 四義亦不成

中論觀苦品第十二(十偈)

