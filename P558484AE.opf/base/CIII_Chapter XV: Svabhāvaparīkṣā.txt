眾緣中有性 是事則不然性從眾緣出 即名為作法

性若是作者 云何有此義性名為無作 不待異法成

法若無自性 云何有他性自性於他性 亦名為他性

離自性他性 何得更有法若有自他性 諸法則得成

有若不成者 無云何可成因有有法故 有壞名為無

若人見有無 見自性他性如是則不見 佛法真實義

佛能滅有無 如化迦旃延經中之所說 離有亦離無

若法實有性 後則不應異性若有異相 是事終不然

若法實有性 云何而可異若法實無性 云何而可異

定有則著常 定無則著斷是故有智者 不應著有無

若法有定性 非無則是常先有而今無 是則為斷滅

觀有無品第十五(十一偈)

